# Geschiedenis

![groep](/images/van-boven.jpeg)

In 2017 ontmoette een groot aantal toekomstige Eemgoedbewoners elkaar voor het eerst bij een meet-up die was georganiseerd door Sant en Solange Ruyter. Zij hadden enkele jaren daarvoor met hun ontwikkelbedrijf 2Open het initiatief genomen voor het creëren van een ‘dorpslandgoed’: wonen in het groen met mensen die willen ‘leven in verbinding met de aarde en met elkaar’. De plek waar dit initiatief zou worden gerealiseerd, was Almere Oosterwold. Vanwege de locatie aan de oude oevers van de Eem kreeg het project de naam ‘t Eemgoed. Tijdens de meet-up meldden zich belangstellenden die zich aangesproken voelden door woorden in de brochure, zoals ecobuurtschap, sociale samenhang, gedeelde voorzieningen en duurzaamheid. De inschrijving voor woningen ging van start.

In mei 2018 bleek dat de woningen fors duurder werden dan oorspronkelijk gepland; de helft van de mensen die zich hadden ingeschreven, haakte af. De overblijvers besloten maandelijkse Eemcafés te organiseren in Buitencentrum Almeerderhout om elkaar beter te leren kennen. Er ontstonden droom- en werkgroepen rond uiteenlopende onderwerpen. En er werden bezoekjes afgelegd aan vergelijkbare initiatieven, zoals BO1 in Amsterdam en Geworteld wonen in Rijswijk. In november 2019 tekenden veel toekomstige bewoners de koopcontracten en in april 2020 ging de eerste paal de grond in.

Corona, ontwikkelingen op de bouwmarkt, prijsstijgingen en andere ongemakken hebben ertoe geleid dat de bouw van ’t Eemgoed in 2024 nog niet is voltooid. De taluds van de woningen zijn nog steeds niet klaar en het landschap, het parkeerterrein en de wandelpaden zijn nog niet opgeleverd.

## De initiatiefnemers

Vanaf 2010 waren de initiatiefnemers van ’t Eemgoed, Sant en Solange Ruyter, bezig met het realiseren van een manier van samenleven die zij ‘leven in verbinding met de aarde en met elkaar’ noemden. Na verschillende haalbaarheidsstudies te hebben verricht in andere delen van Nederland, kwamen zij in 2016 terecht in Almere Oosterwold. Aanvankelijk was het de bedoeling dat zij zelf op ’t Eemgoed zouden komen wonen, maar tijdens de bouw zagen zij hiervan af. Inmiddels hebben zij zich helemaal uit het project teruggetrokken. Meer informatie over hen is te vinden op hun eigen website: [dorpslandgoed.nl](https://dorpslandgoed.nl).

<a href="https://dorpslandgoed.nl">
  <img src="https://dorpslandgoed.nl/wp-content/uploads/2023/04/grafic-dorpslandgoed-favi.png" style="width: 128px; border: none; margin: 0;" />
</a>

## De documentaire

Al voordat de bouw begon, waren er contacten tussen de initiatiefnemers en de VPRO over de mogelijkheid van het maken van een documentaire. Regisseur Martijn Kieft volgde de wording van ’t Eemgoed drie jaar lang. Het resultaat werd vanaf eind augustus 2024 uitgezonden onder de titel Droomdorp. Deze documentaire is te zien in vijf delen van elk 50 minuten op NPO Start/Plus: [Droomdorp | NPO Start](https://npo.nl/start/serie/droomdorp/seizoen-1/droomdorp).
