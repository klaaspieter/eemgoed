# Duurzaamheid & Energie

Alle huizen op ’t Eemgoed, inclusief het Eemhuis, zijn goed geïsoleerd en hebben zonnepanelen. De panelen op de huizen hebben een overstek aan de achterkant, waardoor binnenshuis de zon in de zomer gedeeltelijk wordt geweerd. De huizen zijn voorzien van vloerverwarming en worden verwarmd en gekoeld met een efficiënte warmtepomp die werkt op lucht en water.

Ook op het Eemhuis liggen zonnepanelen. Toen het pand werd opgeleverd, hebben bewoners het initiatief genomen om 234 circulaire zonnepanelen aan te schaffen en het dak daarmee te beleggen. De panelen leveren stroom aan het Eemhuis zelf en aan het laadplein en de verlichting op de parkeerplaats. Het laadplein, dat door de bewoners zelf is aangelegd en gefinancierd, telt op dit moment 8 laadpunten; dit kan nog worden uitgebreid. Er zijn initiatieven om met nieuwe technieken de energie van alle zonnepanelen zoveel mogelijk lokaal op te slaan en te gebruiken.

De verlichting op de parkeerplaats is eveneens door bewoners zelf ontworpen en geplaatst. De houten lantaarnpalen hebben dimbare ledlampen die zo min mogelijk verstorend zijn voor dieren en de omgeving.

Almere Oosterwold is slecht bereikbaar met openbaar vervoer. Meerdere bewoners van ’t Eemgoed zijn aangesloten bij een vereniging om auto’s te delen; gezamenlijk gebruik van auto’s wordt gestimuleerd.
