# Landschap

![slootwerkers](/images/slootwerkers.jpeg)

De gemeente Almere verwacht van de bewoners van Oosterwold dat zij een bijdrage leveren aan de voedselvoorziening. Concreet wordt van grondeigenaren geëist dat zij 50% van hun grond bestemmen voor stadslandbouw. Op ’t Eemgoed hebben de bewoners hun 50% samengebracht om grote gemeenschappelijke moestuinen, boomgaarden en voedselbosjes te kunnen maken. Ook de sloten die het terrein omgeven, de parkeerplaats en de paden tussen de huizen zijn gemeenschappelijk bezit en worden door de bewoners gezamenlijk onderhouden. Dit vraagt inzet van iedereen.

Door de vertraging in de afbouw van de woningen is de grond die bedoeld is voor de stadslandbouw nog niet beschikbaar. Toch zijn de Eemgoed-bewoners al wel begonnen met het planten van bomen en struiken en het aanleggen van voedselbosjes en tijdelijke moestuinen. In de zomer van 2022, het jaar waarin uiteindelijk alle huizen waren opgeleverd, werden de eerste groenten geoogst.

Bij de inrichting van de bloementuin, de blikvanger aan het begin van het terrein, is gebruik gemaakt van vaste planten die Eemgoedbewoners bij de ontmanteling van de Floriade in 2022 zelf met veel inzet en enthousiasme hebben uitgegraven. De kassen daarnaast zijn gebouwd met hergebruikte materialen.

Alle bewoners dragen elk op hun eigen manier bij aan het landschap en de voedselvoorziening. De opbrengst is voor iedereen. In de moestuinen kan men zelf een maaltijd bij elkaar zoeken en soms worden groenten geoogst aangeleverd. Bewoners houden zelf bij wat zij oogsten en maken hiervoor geld over naar een gezamenlijke rekening, zodat er investeringen kunnen worden gedaan. Inmiddels wordt er al goed gegeten uit de Eemgoed moestuinen.
