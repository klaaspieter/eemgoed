# Organisatie

![groep overleg](/images/groep-overleg.jpg)

Bewoners van ’t Eemgoed hebben naast hun individuele woning ook veel gezamenlijk bezit. Het Eemhuis is van iedereen, evenals de kavelsloot, het parkeerterrein, de wandelpaden, de fietsenstallingen en alle gezamenlijke grond.

Alle bewoners zijn aangesloten bij de Vereniging van Eigenaren; deze heeft een bestuur en een huishoudelijk reglement dat in de Algemene Leden Vergadering is vastgesteld. De ALV komt één keer per jaar bij elkaar of vaker als er besluiten moeten worden genomen rond het gezamenlijke bezit. De reglementen voor het beheer van het landschap en het Eemhuis zijn eveneens in een ALV vastgesteld.

De verantwoordelijkheid voor het gezamenlijke bezit nodigt uit tot overleg en samenwerking. Vanaf het moment dat bewoners elkaar ontmoetten en bijeenkomsten organiseerden, zijn er werkgroepen gevormd, die de basis vormen voor veel van wat er op ’t Eemgoed wordt gedaan. In de werkgroepen worden ideeën besproken en uitgevoerd. Plannen worden hier uitgewerkt, waarmee de besluitvorming wordt voorbereid over het landschap, het Eemhuis, de moestuinen, de energievoorziening en vele andere onderwerpen. Iedere bewoner kan deelnemen in een werkgroep en zo actief meewerken aan het formuleren van voorstellen, die vervolgens aan de bewoners worden voorgelegd. Daarnaast zijn er werkgroepen die activiteiten organiseren, gericht op communityvorming, zoals de werkgroep Rituelen, die jaarfeesten en andere bijzondere momenten organiseert.

In de besluitvorming over die plannen wordt gewerkt volgens de principes van ‘deep democracy’. Dat wil zeggen dat voorstellen van een werkgroep of een individuele bewoner door een traject gaan van informeren, voor- en tegenstemmen ophalen en gesprekken voeren totdat (bijna) alle betrokkenen zich erin kunnen vinden. In de gesprekken wordt bewust ruimte gegeven aan de minderheid die ergens voor of juist tegen is. Met behulp van verschillende gespreksvormen, zoals de ‘open space’, het ‘world café’, het ‘gesprek op voeten’ en het ‘pijlen gooien’ wordt onderzocht welke invalshoeken belangrijk zijn bij een onderwerp.
