# Organisatie

![groep overleg](/images/groep-overleg.jpg)

Bewoners van ’t Eemgoed hebben naast hun individuele woning ook veel gezamenlijk bezit. Het Eemhuis is van iedereen, evenals de kavelsloot, het parkeerterrein, de wandelpaden, de fietsenstallingen en alle gezamenlijke grond.

Alle bewoners zijn aangesloten bij de Vereniging van Eigenaren; deze heeft een bestuur en een huishoudelijk reglement dat in de Algemene Leden Vergadering is vastgesteld. De ALV komt tenminste één keer per jaar bij elkaar of vaker, als er besluiten moeten worden genomen rond het gezamenlijke bezit. De reglementen voor het beheer van het landschap en het Eemhuis bijvoorbeeld zijn in een ALV vastgesteld.

Vanaf het moment dat de bewoners elkaar ontmoetten en bij elkaar kwamen, zijn er werkgroepen gevormd. Ideeën en initiatieven rond het landschap, het Eemhuis, de moestuinen, de energievoorziening en vele andere onderwerpen waren en zijn aanleiding voor bewoners om elkaar op te zoeken, plannen te maken en gezamenlijk voorstellen te formuleren, die vervolgens aan alle bewoners worden voorgelegd.

In de besluitvorming over die plannen wordt gewerkt volgens de principes van ‘deep democracy’. Dat wil zeggen dat voorstellen van een werkgroep of een individuele bewoner door een traject gaan van informeren, voor- en tegenstemmen ophalen, en gesprekken voeren totdat (bijna) alle betrokkenen zich erin kunnen vinden. In de gesprekken wordt bewust ruimte gegeven aan de minderheid die ergens voor of juist tegen is. Met behulp van verschillende gespreksvormen, zoals de ‘open space’, het ‘world café’, het ‘gesprek op voeten’ en het ‘pijlen gooien’ wordt onderzocht welke invalshoeken belangrijk zijn bij een onderwerp.
