# Eemhuis

![schoenen](/images/eemhuis-schoenen.jpg)

Het gemeenschappelijke gebouw dat aan het begin van de Oeverwalhof staat, wordt het Eemhuis genoemd. Het 750 m2 grote pand, uitgevoerd in glas, staal en hout, werd in mei 2023 nagenoeg casco opgeleverd. De bewoners hebben het vervolgens met eigen materiaal, creativiteit en menskracht ingericht. Verf en tegels die over waren uit hun eigen huizen, zijn gebruikt voor de afwerking. Voor de inrichting zijn meubels gedoneerd of zelf gemaakt. In de grote centrale ruimte is eigenhandig een prachtige bar gebouwd. De groene tegeltjes waarmee de bar is afgewerkt maakten oorspronkelijk deel uit van het Italiaanse paviljoen in de Floriade en zijn door Eemgoedbewoners daar zelf van afgebikt voor hergebruik.

Het Eemhuis heeft meerdere binnenruimtes plus een tuinschuur, een open kapschuur, een dierenschuur (voorlopig zonder dieren), een werkplaats en een opslagruimte. Het is een plek van samenkomen, samenwerken en samendoen.

De binnenruimtes worden op veel verschillende manieren gebruikt. In de grote centrale ruimte komen bewoners bij elkaar voor koffieochtenden, grote vergaderingen, concerten, gezamenlijk soep eten tijdens een turbo-dag in het landschap, filmavonden en feesten. Behalve de al genoemde bar is er een biljart, een boekenkast, een kinderspeelhoek, een puzzeltafel, een podium, een zithoek, een groot filmscherm en een dansvloer m√©t discobal. In de kleinere ruimtes wordt gewerkt, vergaderd, kinderfilms gekeken, yoga gedaan en geoefend met de band. Er zijn drie logeerkamers voor gasten, die tevens worden gebruikt als thuiswerkplekken. Ook is er een keuken, een uitgiftepunt voor de oogst en bulk ingekochte lokale levensmiddelen, een gym, een kledingruilwinkel en een expositieruimte.

Het Eemhuis biedt ruimte aan allerlei activiteiten en initiatieven van en voor de Eemgoedbewoners en hun gasten.
